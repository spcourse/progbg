# Assisteren

Welkom bij de cursus Inleiding Programmeren voor Bèta-gamma! Met deze handleiding willen we de assistenten graag inzicht geven in hoe de cursus ontworpen is en hoe wij studenten kunnen begeleiden.

## Opzet van de cursus

Er zijn vier *modules* die elk een ander onderwerp behandelen (meestal verbonden aan een bepaald wetenschapsgebied) maar vooral stukjes Python en technieken voor probleemoplossing aanleren. De volgorde van de modules is belangrijk: elke bouwt voort op de vorige.

- Module 1: Python (basis programmeertechnieken)
- Module 2: Numeriek integreren (gebruik de computer om oppervlaktes onder arbitraire functies te schatten)
- Module 3: Simuleren (simuleer het Monopoly-spel om het eerlijker te maken)
- Module 4: Big Data (analyseer GPS- en klimaatdata)

## Materialen

Al het materiaal voor de cursus is op de website te vinden en bestaat uit de volgende onderdelen:

- uitgebreide pagina's met uitleg over Python-structuren, met oefeningen
- korte filmpjes met demonstraties van enkele technieken
- opdrachten waarin met specifieke technieken wordt geoefend
- korte mini-docu's over wetenschappers die veel programmeren

Met deze materialen zouden studenten redelijk zelfstandig door de stof heen moeten kunnen.

## Aanwezigheid

De eerste week geldt een verplichte aanwezigheid voor alle laptopcolleges. Dit is omdat studenten vaak onderschatten hoeveel werk het is en we willen voorkomen dat ze na de eerste week al achterlopen. Tijdens de laptopcolleges zijn er altijd assistenten die de cursus al uitgebreid gezien hebben, en de studenten snel verder kunnen helpen.

De cursus staat voor 3 europese studiepunten (EC) en moet ongeveer 80 uur aan werk opleveren, dus 20 uur per module. Het practicum (laptopcollege) behelst daarvan 12 uur. We vinden dat met name fijn voor eerstejaarsstudenten, die nog niet weten dat voor het leren programmeren veel uren gemaakt moeten worden.

### Onderwerpen bij de begeleiding

Er zijn vier voornaamste onderdelen waar we hulp mee bieden in de klas:

- *Probleemdecompositie.* Dit is het begrijpen van de opdrachttekst, en het opdelen van het probleem in steeds kleinere stukjes. In hoeveel stappen dat opdelen gaat, is van te voren onbekend en echt een onderwerp van oefening voor de studenten. De bedoeling is dat de opgedeelde stukjes uiteindelijk zó klein worden, dat ze min of meer direct naar een Python-opdracht te vertalen zijn.

- *Procesondersteuning.* Dit zijn de kleine interventies die bij lesgeven altijd een rol spelen. Soms heeft een student net wat informatie over het hoofd gezien - een simpele verwijzing kan dan helpen. Op een heel ander niveau is het ondersteunen van studenten bij de onvermijdelijke momenten van frustratie die met het programmeren gepaard gaan. In dat geval helpt het vaak om te adviseren even weg te lopen van de computer, te pauzeren, en later met een frisse blik weer aan de slag te gaan.

- *Debugging.* Dit is een wezenlijk onderdeel van de cursus en moeilijk uit theorie aan te leren. Tijdens het programmeren is het normaal om allerhande fouten te veroorzaken. Soms door het verkeerd begrijpen van een commando, soms door het maken van een flauwe tikfout. Afhankelijk van het probleem geeft "de computer" een al dan niet begrijpelijke foutmelding. Het leren lezen van de foutmeldingen is sneller te leren met een expert aan de zijde. Ook het leren van een aantal algemene strategiën voor foutopsporing gaat het beste op het moment dat zich een concreet, zelfveroorzaakt probleem voordoet.

- *Vraagstelling.* Soms kennen studenten nog niet de juiste woorden om hun probleem uit te leggen. De meest abstracte hulpvraag die we tegenkomen is "Het werkt niet". Soms gaat het dan om studenten die denken dat op dat moment de docent aan de slag moet om het probleem op te lossen, maar de meeste studenten begrijpen wel dat ze dan zelf nog iets te leren hebben. Het doel is immers zelfstandig leren programmeren en dus ook fouten oplossen! Op zo'n moment gaan we dus vragen terugstellen aan de student, zoals "Wat zie je dat er niet werkt?".

Ons allerbelangrijkste principe is dat we studenten nooit een oplossing aanreiken, maar helpen deze zelf uit te vinden. Dat is namelijk waar het precies om gaat bij programmeren: niet het kennen en reproduceren van oplossingen, maar het toepassen van bekende technieken op nieuwe problemen. Ooit komt het er moment dat de docent niet meer terzijde staat, dus de focus ligt op zelfstandigheid kweken.

### Iedereen aan de beurt

Misschien een voor de hand liggende opmerking, maar we willen graag zorgen dat alle studenten tijdens een practicum met de begeleider gesproken hebben --- ook als het goed gaat. Dat betekent dat de tijd voor elke student enigszins beperkt moet worden. Als het te lang duurt, dan moeten we naar de volgende student (we houden meestal een absoluut maximum van 10 minuten aan, maar liever 5!). Als we dit even uitleggen, dan wordt het altijd wel begrepen. Voor de docent is het soms moeilijk om een student in het diepe te laten zwemmen.

Om ervoor te zorgen dat alle studenten aan de beurt kunnen komen gebruiken we een *hands* systeem. De studenten kunnen via de website aangeven dat ze een vraag hebben. De assistenten kunnen via dezelfde website de vragen zien en ze in volgorde behandelen.

### Gesprekstechnieken [^1]

- Complimenteer de student op een duidelijke manier. Kies voor 'heel goed antwoord!', 'zeker weten' of 'precies', etc. Probeer 'ok', 'hmm', 'uhu' te vermijden. Ook als de student een langdradig antwoord geeft, probeer iets te vinden waar je positieve feedback op kunt geven.

- Laat je feedback betrekken op het specifieke antwoord van de student. Bijvoorbeeld als de student een `for`-loop voorstelt terwijl een `while`-loop misschien handiger is, antwoord iets in de trant van: 'heel goed, je ziet dat er een vorm van herhaling nodig is'.

- Probeer voort te bouwen op het antwoord van de student. Als het antwoord dat de student geeft niet helemaal naar wens is, probeer het dan mee te nemen in je volgende vraag. Iets als 'je hebt goed gezien dat je de String moet opdelen, wat is de volgende stap?' werkt motiverend.

- Probeer 'ja, maar...' te vermijden. Dit is een logische reactie op een (deels) fout antwoord, maar kan heel erg demotiverend werken. Probeer duidelijk te scheiden wat goed was en wat fout was en beloon daar ook naar. Je kunt ook de vraag stellen 'hoe ben je daarop gekomen?'; dit is tevens een vraag die je kunt stellen als het antwoord wel goed is!

- Maak geen aannames over wat studenten al weten. Een student kan soms met zelfs het makkelijkste probleem in de knel zitten en dan is het erg frustrerend als er wordt gezegd 'probeer eens wat harder na te denken'. Toets wat de student wel weet en bouw daarop voort. Stel open vragen en laat de student zelf het probleem oplossen, probeer niets voor te zeggen!

[^1]: A. Hadwin and S. Wilcox, "A handbook for teaching assistants," Instructional Development Centre Queens University, Kingston, Ontario, K7L 3N6, 1999--2000.

## Nakijken en feedback

Omdat het vak maar een maand duurt en we de studenten toch de gelegenheid willen bieden om te leren van de feedback op hun opdrachten, hebben we weinig tijd voor nakijken. Om dit mogelijk te maken beperken we het nakijken van de eerste drie opdrachten tot een simpele vraag: Werkt alles correct?

Verder moeten de studenten hun code mondeling met hun begeleider bespreken. Hierbij is het de bedoeling dat de assistent ze laat zien hoe ze het ontwerp en de stijl van hun code kunnen verbeteren.

Voor de laatste opdracht beoordelen we de student niet alleen op de correctheid van de code, maar ook op de stijl en het ontwerp.

### Planning

De planning voor het nakijken is als volgt:

- De deadlines voor de opdrachten zijn steeds op zaterdagavond.
- De nakijkdeadline: Maandagavond om 12:00.
- Elke maandag houden we een nakijksessie om 11:30. Het doel hiervan is om aan het einde van de sessie al het werk te hebben nageken. Je bent als assistent niet verplicht om hierbij aanwezig te zijn. Maar het kan je een hoop tijd schelen. Mocht je er niet bij kunnen zijn, zorg er dan zelf voor dat je al het werk voor maandagavond hebt nagekeken.
- Dinsdag: Feedback bespreken met de studenten. We maken de student zelf verantwoordelijk voor het bespreken van hun programma met een assistent, maar probeer ook zelf in de gaten te houden of je al jouw studenten hebt gesproken.

### Cijfers

Voor de eerste drie opdrachten beoordelen we het werk van de student alleen op *correctness*:

- *Correctness* (en Scope): Een cijfer van 1 to 5 (5 is de norm). In hoeverre is een serieuze poging gedaan om de verschillende onderdelen te implementeren? In hoeverre voldoen de geprogrammeerde oplossingen aan de exacte specificatie in de opdrachten? Voor dit criterium gebruiken we o.a. de tool *checkpy*. De studenten krijgen hier toegang toe.

Voor de laatste opdracht kijken we nog naar twee andere aspecten van de code:

- *Design*: Een cijfer van 1 tot 5 (3 is de norm). In hoeverre is de code elegant geschreven, dus: overzichtelijk, efficient, logisch, prettig leesbaar? Hierbij is het belangrijk dat de studenten proberen herhaling van code te voorkomen, onnodige loops en magic numbers vermijden, logische indeling van code, etc.

- *Style*: Een cijfer van 1 tot 5 (3 is de norm). In hoeverre is de code goed en snel leesbaar, dus: commentaar aanwezig, indentatie op orde, variabelen met herkenbare namen? Hierbij is het belangrijk dat studenten zich houden aan de (stijlgids)[python/stijlgids].

Voor design en style becijferen we als volgt:

- 5 Perfectie. Alles klopt precies, niets meer aan te verbeteren.
- 4 Zeer goed. Een of twee kleinigheden.
- 3 Goed. Een of twee wat grotere problemen of systematische problemen.
- 2 Redelijk. Nog diverse verbeteringen mogelijk.
- 1 Slecht. Een onwaarschijnlijk resultaat.

Het eindcijfer wordt als volgt berkend:
- 40% Tentamen
- 40% Correctness (alle opdrachten)
- 20% Design en style (laatste opdracht)

### Feedback

Voor elke opdracht geven we de studenten mondelinge feedback. Probeer niet meer dan 10 minuten per student te besteden aan het bespreken van de feedback. Om dit voor elkaar te krijgen is het belangrijk om de grote lijnen in de gaten te houden en niet teveel in te zoomen op details.

Probeer bij het geven van feedback het niveau van de individuele student mee te nemen. Vergelijk de student met zichzelf: in hoeverre heeft de student de feedback van voorgaande weken toegepast en is hij of zij vooruitgegaan? Vergeet niet ook positieve feedback te geven! Feedback wordt veel prettiger verwerkt als ook de positieve punten worden aangestipt.

Geef feedback op het proces, niet op de student. Dit is ook al kort genoemd bij gesprekstechnieken voor het computerpracticum. Directe feedback op de persoon is veel minder effectief dan feedback op het proces[^5]. Geef daarom in de feedback goed aan waarom iets goed of minder goed is. Bied daarbij tips aan, zodat de student de volgende keer de knelpunten beter kan aanpakken. Tijdens de wekelijkse bespreking van de feedback kun je de feedback wat meer toelichten.

## Plagiaatcontrole

Voor programma's is het mogelijk om automatische plagiaatcontrole te doen. Met deze controle wordt de vraag beantwoord in hoeverre inzendingen van verschillende studenten op elkaar lijken. De interpretatie van de resultaten is echter geen sinecure en wordt volledig aan de docent overgelaten. Dat is maar goed ook, want het verschil tussen samenwerkende studenten en studenten die toevallig op een zeer soortgelijke oplossing zijn gekomen, is niet groot. Toch kan het ten minste nuttig zijn om de studenten op te merken die (ongemerkt) teveel op elkaars scherm hebben gekeken. De meestgebruike tool hiervoor is [MOSS](http://theory.stanford.edu/~aiken/moss/) van Stanford University, die gratis te gebruiken is voor docenten.

## Tot slot

Succes met het geven van dit mooie vak! Als je aanpassingen verzint, leuke tips hebt of anderzins wil bijdragen, stuur ons gerust een mail.

## Licentie van deze handleiding

Copyright 2017 Martijn Stegeman.  
<a rel="license" href="http://creativecommons.org/licenses/by-sa/4.0/"><img alt="Creative Commons-Licentie" style="border-width:0" src="https://i.creativecommons.org/l/by-sa/4.0/88x31.png" /></a><br />Dit werk valt onder een <a rel="license" href="http://creativecommons.org/licenses/by-sa/4.0/">Creative Commons Naamsvermelding-GelijkDelen 4.0 Internationaal-licentie</a>.
